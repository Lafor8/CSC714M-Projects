<?xml version="1.0" encoding="ISO-8859-1" ?>
<data>

<article>
<title>Kung Pinoy si Noah!!!</title>
<author>PANAGINIP LANG Ni Nixon T. Kua</author>
<date>
<month>June</month>
<day>17</day>
<year>2006</year>
</date>
<body>TAON 2005 at isang ordinaryong middle class Pinoy si Noah. Habang hirap na hirap siyang pagkasyahin ang kanyang patuloy na lumiliit na suweldo ay nagpakita sa kanya ang Diyos at sinabing: &quot;Pagkatapos ng isang taon ay bubuhos ang ulan at babahain ang buong Pilipinas. Gusto Kong gumawa ka ng isang malaking arko at isakay mo rito ang pares-pares na mga hayop at mga mag-asawang Pilipino sa ibat ibang kapuluan.&quot; Binigay ng DIYOS kay Noah ang specs ng Arko para hindi ito lumubog sa matinding baha at bagyong tatama sa Pilipinas at taos pusong tinanggap naman ng Pinoy ang kanyang responsibilidad na sagipin ang mga pinasasagip. Ilang araw bago dumating ang matinding bagyo ay baha ay muling nagpakita ang DIYOS kay Noah at tinanong ang huli kung ready na ba ang barkong pinagawa. Hindi makasagot si Noah na ikinagalit naman ng DIYOS. Inulit ng DIYOS ang tanong: &quot;Nasaan ang arkong pinagawa ko sa yo?&quot; Kesa sagutin ang tanong ng deretso ay nagpaliwanag si Noah at ito ang kanyang paliwanag: &quot;Patawarin po ninyo ako kung di ko natupad ang utos ninyo. Nagkaroon po nang malaking problema sa plano po ninyo. Kumuha po ako ng mayors permit dahil komo galing ang utos sa inyo ay dapat legal ang lahat pero ayaw ako bigyan ng aming alkalde kung hindi raw construction firm ng pamangkin niya ang gagawa. Okay na sana pero nasilip naman ng aming kongresista na ayaw pumayag at magpapatawag daw ng congressional inquiry unless magbibigay ng 30% ang kontratista. Ang mga manggagawang nakuha naman ni Noah ay nagtayo ng unyon at biglang nag-strike pagkatapos buyuin ng kanilang mga lider at sinamahan naman agad ng mga makakaliwang grupo na nag-rally sa laban sa lugar kung saan ginagawa ang barko dahil hindi raw makatarungan ang paraan ng pagpili ng sasakay at sasagipin mula sa malakas na malakas na bagyo at baha. Ride on rin ang mga bading at tibo dahil bakit mga normal na mag-asawa lang ang maaaring sumakay, unfair daw ito dahil pare-pareho namang Pilipino. Wala raw dapat discrimination laban sa &quot;third sex&quot;. Hindi nagpahuli ang civil society, nakisali rin sa gulo dahil may balita raw na ang pondong gagamitin sa paggawa ng arko ay galing sa donasyon ng mga galbing lords at malinaw na katas ito ng jueteng. Gusto rin nilang ilantad ang pangalan ng mga sasakay at tiyaking hindi kasama rito ang mag-asawang Bong Pineda, mag-asawang Armand Sanchez at iba pang mga kilalang gambling lords. Araw-araw headline sa pahayagan, radio at television kaya dapat bida rin ang mga senador na nagpatawag ng hearing &quot;in aid of legislation&quot;. Ayaw sanang sumipot ni Noah sa hearing at gagamitin niya sana ang Executive Order 464 pero hindi ubra dahil ordinaryong mamamayan lamang siya. Napilitan siyang tumestigo kung saan sinabi niya ang katotohanan na Diyos ang nagpapagawa ng arko pero laking gulat niya ng ideklara itong unconstitutional dahil maliwanag daw na hindi ginagalang ang separation of Church and State. Lumalaki ang gulo gaya pasok naman ang NBI at PNP na pinagdudukot ang limang tao na katulong ni Noah dahil mga komunista raw ang mga ito at ang tunay na pakay ay patayin si Madam Senyora Donya Gloria. Ang DOJ Secretary naman at ang National Security Adviser ay nag-isyu ng statement na maaaring gamitin ito sa isang coup plot na pangungunahan ng mga oposisyon. Dagdag pa ng NBI at PNP at pati ang AFP ay gagamitin ang arko ng mga Magdalo at mga elemento sa militar na hindi sang-ayon sa ginagawa ng Malaca&ntilde;ang. Itatakas daw dito si dating Pangulong Erap kung saan magtatayo ng government in exile. Walang magawa si Noah at pilit hinanap si Mike Defensor na dati niyang nakilala ng kongresista pa lang ito at madalas nakatambay sa Quezon Boulevard. Pinakiusapan niya itong idulog ang problema niya kay Madam Senyora Donya Gloria. Nagalit ho si Madam Senyora Donya Gloria dahil siya lang daw ang may karapatang kausapin ang Diyos. Walang ordinaryong Pilipino ang may ganoong karapatan. Pero pilit po akong nakiusap kay Mike Defensor at bumalik siya sa Malaca&ntilde;ang kung saan napapayag niya rin si Madam Senyora Donya Gloria sa kondisyong pipinturahan ang buong barko ng malaking larawan ni Madam Senyora Donya Gloria na may slogan na &quot;Towards a Strong Republic&quot; at &quot;GMA Cares&quot;. Buong akala ko ho ay ayos na pero laking gulat ko nang dumating naman si Jose Pidal at hindi daw dapat na mag-asawa lamang, papaano raw ang best friend niyang si Vicky. Sundan pa ng temporary restraining order mula sa Korte kaya heto po, wala pa rin ho ang arko. Ni hindi pa ho maumpisahan. Mga 10 taon siguro bago matapos,&quot; paliwanag ni Noah. Iiling-iling ang Diyos at sinabing: &quot;di bale, hindi na kailangan wasakin ang bansang ito. Hayaan ko na lang kayong sumira nito.&quot; Kuwento ho yan galing sa isang nag-e-mail sa akin. Kathang-isip ng sumulat pero nakakatuwa, bagamat tunay na mga suliranin. Typical Pinoy, dinadaan na lang natin sa tawa pero tunay na problemang walang lunas  parang cancer. * * * Para anumang reaksyon o kumento, o e-mail sa nixonkua@yahoo.com o mag text sa 09272654341.</body>
<link>http://www.philstar.com/Article.aspx?articleId=342397&publicationSubCategoryId=94</link>
</article>

</data>