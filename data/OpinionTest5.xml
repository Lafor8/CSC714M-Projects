<?xml version="1.0" encoding="ISO-8859-1" ?>
<data>

<article>
<title>Ang bagyong maulan</title>
<author>PILANTIK Ni Dadong Matinik</author>
<date>
<month>October</month>
<day>02</day>
<year>2011</year>
</date>
<body>Sa ngayon ang bagyo’y madalas dumating Kaya itong bansa ay nagugupiling; Mayaman at dukha ay nahihilahil Sapagkat may bahang walang makapigil! Maliit na dampa sa gitna ng nayon Biglang nagigiba ng bahang daluyong; Sa lakas ng hangin liparan ang bubong Kaya ang tahanan ay wasak na ngayon! At ang mga taong buhay ay magsaka Sa gitna ng bukid dinatnan ng sigwa; Ang mga pananim na katatanim pa Inanod ng tubig ng ulang sagana! Kahit ang tahanan ng mayamang angkan Pagdating ng bagyo ay nahihirapan; Gusaling matibay na tinitirahan Lubog din sa tubig ng bagyong dumaan! Ang mga magulang na nagnenegosyo Nasa bahay na lang dahilan sa bagyo; Hindi matawagan mga empleyado Sapagkat bagsak na linyang telepono! Poste ng kuryente sa lakas ng hangin Sa mga lansanga’y nakabagsak na rin; Ang dahon at sanga ng punong malilim Sa hangin at ulan naging parang papel! Mga anak nilang nagsisipag-aral Di rin makapasok nasa kwarto na lang; Magagandang kotse’t malalaking van Sa taas ng tubig di makararaan! Maliit na dampa’t palasyong tahanan Saanman naroon ay nakatiwangwang; Mga nakatira’y nagsilikas na lang Dahil umawas na ang katabing dam! Bagyo’y mahalaga sa buhay ng tao Pagka’t naglilinis ng dumi ng mundo; Pero dahil ngayon ang marumi’y tayo Kaya tayo ngayon ang tangay ng bagyo!</body>
<link>http://www.philstar.com/Article.aspx?articleId=732993&publicationSubCategoryId=94</link>
</article>

</data>